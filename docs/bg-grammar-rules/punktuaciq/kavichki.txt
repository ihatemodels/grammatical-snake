******************************************************************

Кавичките са знак, чиято основна функция е да отделя 
чужда реч или странично, неизвестно название спрямо 
контекста, в който се среща. Те са двоен знак, тъй 
като се поставят пред и след чуждата, страничната реч 
или страничната дума.

Кавички се употребяват, както следва:

[*] При пряка реч и цитиране на чужда реч.

[*] За отделяне на приложения, които са собствени имена 
или които функционират като собствени имена, към определяеми 
съществителни за различни обекти.

[*] В кавички се поставят също думи и изрази, употребени в 
ироничен (обратен смисъл), напр.: 

Е, той е голям „критикар“, казано за човек, който не обича 
да критикува.

[*] Непознати думи и изрази, както и термини, чието значение 
се разяснява в същото изречение, се поставят в кавички или 
пък се изписват с друг шрифт, напр.: 

С термина „делувий“ се означават ’ронливи изветрителни продукти, 
които са свлечени от склоновете на възвишенията и натрупвани в 
техните подножия; склонов насип’.

[*] В кавички се поставят думи и изрази, произнесени с грешка, 
например от деца, чужденци и др., напр.: 

Мамо, носът ми се „зачелвил от вятъла“, казано от дете, което 
не може да изговаря звука р.

******************************************************************
