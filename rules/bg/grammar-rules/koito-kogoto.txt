
******************************************************************************************************

Кога се употребява който и кога – когото?

В книжовната писмена реч е задължителна употребата на различни граматични 
форми на това относително местоимение – в зависимост от синтактичната му 
позиция. Разграничението важи в случаите, когато то означава лице и е употребено 
самостоятелно.

[*] Когато изпълнява ролята на подлог в изречението, се използва формата който.
     
    Който не работи, не трябва да яде.
    Лина трябваше да се срещне с пратеника, който щеше да я посвети в тайната.

[*] Когато изпълнява ролята на пряко или непряко допълнение, се използва формата когото.
     
    Извикай на помощ когото намериш.
    Брат ми е най-добрият човек, когото познавам.
    Нямаше човек в селото, на когото Димо да не беше се похвалил с придобивката си.
     
[-] Ако пред местоимението има предлог (на, с, за, пред и др.), то е непряко допълнение 
в изречението и затова трябва да се употреби формата когото.
     
    Може ли да обичаш някого, от когото се страхуваш?
    Британската полиция арестува мъж, за когото се смята, че е ключова фигура в компанията 
    на Рупърт Мърдок.

[*] Възможно е вместо съчетанието на когото да се употреби дателната форма комуто, но тя 
все по-рядко се използва, защото звучи архаично.
     
    Живял някога един млад пастир, комуто много се искало да се ожени.

[*] Формите когото и комуто се използват само когато означават лица. За нелица 
(неодушевени предмети) се употребява само основната форма – който, независимо от 
синтактичната роля на местоимението.
     
    Тази есен шалът е аксесоарът, който не трябва да пренебрегвате.
    Приятелката ми е разочарована от рождения ден, на който е присъствала вчера.
    
******************************************************************************************************
